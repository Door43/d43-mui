====== 44. Petros samo Yohanes nyembuke Pengemis. ======


{{https://api.unfoldingword.org/obs/jpg/1/en/360px/obs-en-44-01.jpg}}


Kapan ari Petros samo Yohanes pegi ke Baet Allah. Pas la parak gerbang Baet Allah dio wong nyingok sikok lanang lumpu yang ngemis mintak-mintak duet.




{{https://api.unfoldingword.org/obs/jpg/1/en/360px/obs-en-44-02.jpg}}


Uji Petros sambel jingok dio, “Aku katek duet nak ngenjok kau. Tapi aku bakal ngenjok kau apo yang pacak aku enjok. Demi namo Yesus, tegak tros bejalanla!”




{{https://api.unfoldingword.org/obs/jpg/1/en/360px/obs-en-44-03.jpg}}


Pas tu jugo Allah langsong nyembuke wong tu, tros dio mulai bejalan jugo melompat-lompat, tros muji Allah. Seloro wong di depan Baet Allah tekagom.




{{https://api.unfoldingword.org/obs/jpg/1/en/360px/obs-en-44-04.jpg}}


Segrombolan wong begancang nak jingok wong yang la disembuke tu. Uji Petros ke dio wong, “Ngapo kamu tekagom amen wong ni sembu? Kami nyembuke dio bukan makek kekuatan apo kebaekan kami dewek.    Sebaleknyo, kekuatan Yesus samo iman yang dienjokke ole Yesus yang nyembuke wong ni.”




{{https://api.unfoldingword.org/obs/jpg/1/en/360px/obs-en-44-05.jpg}}


“Kamula yang mintak samo gubernur Roma supayo Yesus dibunu. Kamu la ngebunu pencipto keedopan, tapi Allah la bangketke Dio di antaro wong mati. Mugola kamu dak ngerti apo yang la kamu lakuke, Allah makek pebuatan kamu ontok genepi nubuatan amen Mesias tu bakal sengsaro jugo mati. Tapi sekarang, betobatla kamu tu tros norotla samo Allah supayo duso-duso kamu diamponi.”




{{https://api.unfoldingword.org/obs/jpg/1/en/360px/obs-en-44-06.jpg}}


Laju Petros samo Yohanes ditingkep tros dimasokke ke jero penjaro, karno pemempen-pemempen agama di Baet Allah tu mara samo omongan dio wong. Tapi banyak wong yang pecayo samo omongannyo Petros, tros wong-wong yang pecayo samo Yesus betamba jadi kiro-kiro 5000 wong.




{{https://api.unfoldingword.org/obs/jpg/1/en/360px/obs-en-44-07.jpg}}


Besoknyo, pemempen-pemempen Yahudi gawak Petros samo Yohanes ke adepan imam besak samo pemempen-pemempen agama laennyo. Tros dio wong tu ngomong ke Petros samo Yohanes, ujinyo, “Pakek kuaso apo kau nyembuke wong lumpu ni?”




{{https://api.unfoldingword.org/obs/jpg/1/en/360px/obs-en-44-08.jpg}}


Uji Petros, “Wong yang tegak di adepan kamu disembuke demi namo Yesus Sang Mesias. Kamu nyalebke Yesus, tapi Allah la bangketke Dio supayo edop lagi! Kamu la nolak Dio, tapi katek caro laen ontok pacak dislametke amen dak liwat kuaso Yesus!”




{{https://api.unfoldingword.org/obs/jpg/1/en/360px/obs-en-44-09.jpg}}


Dio wong tekejot samo omongannyo Petros jugo Yohanes karno dio wong jingok Petros samo Yohanes ni wong biaso yang dak bependedekan. Tapi abes tu dio wong sadar amen Petros jugo  Yohanes ni la besamo dengen Yesus. Abes dio wong tu ngancem Petros samo Yohanes, dio wong nalaki Petros samo Yohanes pegi.



//Sikok cerito Alkitab dari: Kiso Para Rosul 3:1-4:22//


