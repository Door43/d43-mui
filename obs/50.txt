====== 50. Yesus Balek Lagi ======


{{https://api.unfoldingword.org/obs/jpg/1/en/360px/obs-en-50-01.jpg}}


Selamo amper 2000 taon, kabar baek Yesus si Mesias la tesebar ke seloro dunio, grejonyo jugo la bekembang. Yesus ngomong amen Dio bakal balek lagi pas aker jaman, kalupun sekarang Dio blom dateng, Dio bakal nepati janji-Nyo.




{{https://api.unfoldingword.org/obs/jpg/1/en/360px/obs-en-50-02.jpg}}


Pas kito lagi nunggu Yesus dateng, Allah pengen kito edop suci jugo ngormati Dio. Dio jugo pengen kito ngenjoktauke wong laen pasal kerajaan-Nyo. Pas Yesus ado di bumi dio ngomong cak ini, uji-Nyo, “Mored-mored Aku bakal ngebritoke brito baek pasal kerajaan Allah ke seloro wong di dunio, tros abes tu aker jaman bakal dateng.”




{{https://api.unfoldingword.org/obs/jpg/1/en/360px/obs-en-50-03.jpg}}


Banyak suku yang mase blom denger pasal Yesus. seblom Dio balek ke surgo, Yesus ngenjok tugas ke seloro wong Kristen ontok gawak brito baek ke dio wong yang blom perna denger. Ujinyo, “Pegila, jadikela seloro suku mored Aku! Ladang la mateng ontok panen!”




{{https://api.unfoldingword.org/obs/jpg/1/en/360px/obs-en-50-04.jpg}}


Yesus jugo ngomong, uji-Nyo “Sikok babu dak lebe besak dari tuannyo. Samo pecak penguaso-penguaso di dunio ni benci samo Aku, dio wong jugo bakal nyikso tros ngebunu kamu karno Aku. Kalupun di dunio ni kamu bakal ngalami pendritoan, tapi besemangatla karno Aku la ngalake Ebles, yang mrento dunio ni! Amen kamu tetep stio samo Aku sampe aker, Allah bakal nyelametke kamu.”




{{https://api.unfoldingword.org/obs/jpg/1/en/360px/obs-en-50-05.jpg}}


Yesus nyritoke sikok crito ke mored-mored-Nyo ontok ngejelaske apo yang bakal tejadi ke wong-wong pas aker jaman. “Ado wong yang nanem biji yang baek di tananyo. Tapi pas dio lagi tedok, musunyo dateng tros nanem rumput liar samo gendumnyo, abes tu dio pegi.”




{{https://api.unfoldingword.org/obs/jpg/1/en/360px/obs-en-50-06.jpg}}


“Pas taneman tu tombo, tukang-tukangnyo nanyo, ‘Tuan, Kau nanem biji yang baek. Ngapo pacak ado rumput liar di dalemnyo tu?’ Uji tuannyo, ‘musu yang ngelakuke tu.’”




{{https://api.unfoldingword.org/obs/jpg/1/en/360px/obs-en-50-07.jpg}}


“Dio wong nanggapi tuannyo, ‘haros dicabot dak rompot liar tu?’ Uji tuannyo, ‘Amen kau cabot, laju separo gendumnyo jugo tecabot. Tunggu bae sampe panen, abes tu kompolke rumput liar tu, tros dibakar, tapi gawakla gendum tu ke lombong aku.’”




{{https://api.unfoldingword.org/obs/jpg/1/en/360px/obs-en-50-08.jpg}}


Mored-mored-Nyo dak ngerti arti crito tu, uji dio wong ke Yesus, “Tolong jelaske crito ni ke kami.” Uji Yesus, “Wong yang nanem biji yang baek ni iola Mesias. Ladang tu iola dunio. Biji tu iola umat kerajaan Allah.”




{{https://api.unfoldingword.org/obs/jpg/1/en/360px/obs-en-50-09.jpg}}


“Rompot liar iola wong-wong yang beasal dari si jahat. musu yang nanemnyo tu iola Ebles. Panen iola aker jaman, tros pemanen iola malekat.”




{{https://api.unfoldingword.org/obs/jpg/1/en/360px/obs-en-50-10.jpg}}


“Pas aker jaman, seloro wong yang meloki Ebles bakal dikompolke tros dibuang ke dalem api, di mano wong-wong nangis tros ngertakke gigi dalem pendritoan yang nakotke. Abes tu wong-wong yang bener bakal besinar pecak matoari di kerajaan Allah, Ubak dio wong.”




{{https://api.unfoldingword.org/obs/jpg/1/en/360px/obs-en-50-11.jpg}}


Yesus jugo ngomong amen Dio bakal balek ke bumi seblom aker jaman. Dio bakal balek dengen caro yang samo pecak dio pegi, iola dengen badan jasmani jugo bakal dateng dalem awan-awan di langet. Pas Yesus balek, seloro wong Kristen yang la mati bakal bangket dari kematian, tros nemui Dio di langet.




{{https://api.unfoldingword.org/obs/jpg/1/en/360px/obs-en-50-12.jpg}}


Abes tu wong-wong Kristen yang mase edop bakal diangkat ke langet besamo-samo wong-wong Kristen yang bangket dari kematian. Dio wong bakal besamo Yesus di sano. Abes tu Yesus bakal besamo umat-Nyo dalem kedamaian jugo kesatuan yang sempurno selamonyo.




{{https://api.unfoldingword.org/obs/jpg/1/en/360px/obs-en-50-13.jpg}}


Yesus bejanji bakal ngenjok mahkota ke seloro wong yang pecayo ke Dio. Dio wong bakal edop tros mrento besamo Allah dalem kedamaian yang sempurno selamonyo.




{{https://api.unfoldingword.org/obs/jpg/1/en/360px/obs-en-50-14.jpg}}


Tapi dio wong yang dak pecayo samo Yesus bakal dihakemi ole Allah. Dio bakal masokke dio wong ke dalem nerako, di mano dio wong bakal nangis tros jugo ngertakke gigi dio wong dengen pedi selamonyo. Api yang dak perna mati bakal ngebakar dio wong tros-trosan, jugo caceng-caceng bakal tros makan dio wong.




{{https://api.unfoldingword.org/obs/jpg/1/en/360px/obs-en-50-15.jpg}}


Pas Yesus balek, Dio bakal ngancori Ebles samo kerajaannyo jugo bakal nguntalke dio ke dalem laotan api di mano dio bakal tebakar selamonyo, besamo seloro wong yang mele meloki Ebles daripada norot samo Allah.




{{https://api.unfoldingword.org/obs/jpg/1/en/360px/obs-en-50-16.jpg}}


Karno Adam samo Hawa dak noroti Allah tros ngebuat duso di dunio ini, Allah ngotok tros motosi nak ngancorinyo. Tapi suatu ari Allah bakal nyiptoke langet samo bumi baru yang bakal jadi sempurno.




{{https://api.unfoldingword.org/obs/jpg/1/en/360px/obs-en-50-17.jpg}}


Yesus samo umat-Nyo bakal edop di bumi baru, tros Dio bakal mrento segalo yang ado selamonyo. Dio bakal ngapos banyu mato tros dak bakal ado lagi drito, kesedean, tangesan, kejahatan, kesaketan jugo kematian. Yesus bakal mrento kerajaan-Nyo dengen damai jugo adel, tros Dio bakal besamo umat-Nyo selamonyo.



//Sikok crito Alkitab dari: Matius 24:14; 28:18; Yahya 15:20, 16:33; Wahyu 2:10; Matius 13:24-30, 36-42; 1 Tesalonika 4:13-5:11; Yakobus 1:12; Matius 22:13; Wahyu 20:10, 21:1-22:21//


