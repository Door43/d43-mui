====== 20. Pembuangan samo Baleknyo Wong Israel ======


{{https://api.unfoldingword.org/obs/jpg/1/en/360px/obs-en-20-01.jpg}}


Bangso Israel samo Bangso Yehuda ni samo-samo la beduso ke Allah. Dio wong ngelanggar pejanjian yang la Allah beken samo dio wong di Gonong Sinai. Allah ngotos nabi-nabi-Nyo ontok ngingetke dio wong supayo betobat samo nyemba Allah lagi, cuman dio wong ni nekak.



{{https://api.unfoldingword.org/obs/jpg/1/en/360px/obs-en-20-02.jpg}}


Jadi Allah ngokom keduo bangso tu dengen ditalakkenyo bae dio wong diancorke. Bangso Israel ni diancori ole Kekaisaran Asyur, bangso yang kuat samo kejem. Banyak wong Israel yang dibunu ole wong-wong Asyur. Seloro yang berego diambek dio wong, tros dio wong jugo bakar banyak tempat di negaro tu.



{{https://api.unfoldingword.org/obs/jpg/1/en/360px/obs-en-20-03.jpg}}


Wong-wong Asyur ngompolke seloro pemempen, wong-wong kayo, samo wong-wong yang ado kepacakan tros gawak dio wong ke Asyur. Cuman wong-wong Israel yang mesken nian yang dak tebunu tetep tinggal di Israel.



{{https://api.unfoldingword.org/obs/jpg/1/en/360px/obs-en-20-04.jpg}}


Abes tu wong Asyur gawak wong aseng ontok tinggal di Israel. Wong-wong aseng tu ngebeken lagi kota-kota yang la ancor tros ngaweni wong Israel yang mase ado di sano. Ketoronan dio wong disebot wong Samaria.



{{https://api.unfoldingword.org/obs/jpg/1/en/360px/obs-en-20-05.jpg}}


Wong-wong di kerajaan Yehuda nyingok cak mano Allah la ngokom kerajaan Israel karno dak pecayo samo noroti-Nyo. Tapi dio wong mase bae nyemba berhalo samo dewa-dewanyo wong Kanaan.  Allah ngotos nabi-nabi-Nyo ontok ngingetke dio wong, tapi dio wong mase bae nekak.



{{https://api.unfoldingword.org/obs/jpg/1/en/360px/obs-en-20-06.jpg}}


Kiro-kiro 100 taon abes Israel diancori wong Asyur, Allah ngerem Nebukadnezar, jadi rajo Babel, ontok nyerang negri Yehuda. Karno Babel ni kerajaan yang kuat, laju rajo Yehuda ni stojo jadi babunyo Nebukadnezer, tros bayar banyak upeti tiap taonnyo.



{{https://api.unfoldingword.org/obs/jpg/1/en/360px/obs-en-20-07.jpg}}


Tapi dak lamo abes tu wong Yehuda ni brontak ke Babel. Laju, wong-wong Babel dateng lagi tros nyerang dio wong. Wong Babel ngerebot kota Yerusalem, ngancori Baet Allah, tros ngambek seloro barang yang berego dari kota tu samo dari Baet Allah tu.



{{https://api.unfoldingword.org/obs/jpg/1/en/360px/obs-en-20-08.jpg}}


Karno rajo Yehuda brontak, laju rajo Nebukadnezar ngebunu seloro anak-anaknyo Rajo Yehuda di depan matonyo nian, abes tu dibuatnyo buto. Abes tu dio wong masokke rajo Yehuda ke penjaro sampe mati di Babel.



{{https://api.unfoldingword.org/obs/jpg/1/en/360px/obs-en-20-09.jpg}}


Nebukadnezer samo pasokannyo gawak amper seloro wong Yehuda ke Babel, tapi disisokenyo wong-wong yang mesken nian di Yehuda ontok nanem kebon.  Masa di mano umat Allah dipakso ninggalke Tana Pejanjian, kejadian ni disebot Pembuangan.



{{https://api.unfoldingword.org/obs/jpg/1/en/360px/obs-en-20-10.jpg}}


Mugola Allah ngokom umat-Nyo karno duso dio wong dengen gawak dio wong ke Pembuangan, Dio dak ngelupoke umat-Nyo jugo janji-Nyo. Allah tros ngawasi umat-Nyo jugo ngomong samo dio wong liwat nabi-nabi-Nyo. Dio bejanji amen abes tojo polo taon, dio wong bakal balek ke Tana Pejanjian lagi.



{{https://api.unfoldingword.org/obs/jpg/1/en/360px/obs-en-20-11.jpg}}


Kiro-kiro tojo polo taon abes tu, Koresh, rajo Persia, ngalake Babel. Laju Kerajaan Persia ngantike Kerajaan Babel. Wong-wong Israel mak ini ari disebot wong Yahudi tros sebagean besak dari dio wong la tinggal di Babel seomor edop dio wong. Cuman beberapo wong Yahudi yang tuo nian bae yang mase inget samo tana Yehuda.



{{https://api.unfoldingword.org/obs/jpg/1/en/360px/obs-en-20-12.jpg}}


Wong-wong Persia iola wong-wong yang kuat tapi baek ke wong-wong yang dikalakenyo. Dak lamo abes Koresh bekuaso, dio ngeboleke wong Yahudi amen nak balek ke Tana Yehuda. Mala dio ngenjok wong Yahudi duet ontok ngebeken lagi Baet Allah! Pas la tojo polo taon di pengasengan, akernyo sekelompok kecik wong-wong Yahudi balek ke Yerusalem.



{{https://api.unfoldingword.org/obs/jpg/1/en/360px/obs-en-20-13.jpg}}


Pas dio wong nyampe, dio wong ngebeken lagi Baet Allah, tros beken tembok disekeleleng kota Yerusalem tu. Dio wong mase diprento ole wong laen, tapi dio wong la tinggal di Tana Pejanjian lagi samo ibada di Baet Allah.


//Sikok cerito Alkitab dari: 2 Rajo-rajo 17; 24-25; 2 Tawarik 36; Ezra 1-10; Nehemiah 1-13//


