====== 42. Yesus Balek ke Surgo ======


{{https://api.unfoldingword.org/obs/jpg/1/en/360px/obs-en-42-01.jpg}}


Pas ari Yesus bangket dari mati, duo pengekot Yesus pegi ke kota yang parak. Pas dio wong bejalan, dio wong ngomongke pasal yang la tejadi samo Yesus. Dio wong la bearep amen Yesus iola Almasih, tapi Dio dibunu. Sekarang betino-betino tu ngomong amen dio la edop lagi. Dio wong dak tau apo yang mesti dipecayoi.




{{https://api.unfoldingword.org/obs/jpg/1/en/360px/obs-en-42-02.jpg}}


Yesus maraki dio wong tros mulai bejalan samo dio wong, cuman dio wong dak nyireni Yesus. Yesus betanyo samo dio wong apo yang lagi diomongke. Tros dio wong ngomongke ke Dio pasal sloro kejadian luar biaso yang la tejadi selamo beberapo ari teaker. Dio wong peker Yesus tu wong aseng yang dak tau apo yang la tejadi di Yerusalem.




{{https://api.unfoldingword.org/obs/jpg/1/en/360px/obs-en-42-03.jpg}}


Abes tu Yesus jelaske ke dio wong apo yang la tetoles dalem Pirman Allah pasal ALmsih. Yesus ngingetke dio wong amen nabi-nabi ngomong Almasih bakal sengsaro tros dibunu, tapi bakal bangket lagi pas ari ketigo. Pas dio wong sampe ke kota yang ditojo, ari la amper malem.




{{https://api.unfoldingword.org/obs/jpg/1/en/360px/obs-en-42-04.jpg}}


Duo ikok lanang tu ngundang Yesus ontok nginep besamo dio wong, laju Dio nrimo undangan tu. Pas dio wong siap ontok makan, Yesus ngambek sepotong roti, besokor samo Allah ontok roti tu, abes tu mecakenyo. Tibo-tibo, mato dio wong tebukak, tros dio wong tau amen Dio tu Yesus. Pas tu, Yesus ngilang.




{{https://api.unfoldingword.org/obs/jpg/1/en/360px/obs-en-42-05.jpg}}


Duo ikok lanang tu saleng ngomong, “Wong tadi iola Yesus! Itula sebabnyo ati kito besemangat pas Dio jelaske Pirman Allah ke kito!” Dio wong langsong balek ke Yerusalem tros ngenjok tau mored-mored, “Yesus edop! Kami la jingok Dio!”




{{https://api.unfoldingword.org/obs/jpg/1/en/360px/obs-en-42-06.jpg}}


Pas mored-mored tu lagi ngomong, Yesus tibo-tibo moncol di ruangan tu besamo dio wong, tros ngomong, “Damai ontok kamu galo!” Mored-mored ngiro amen Dio tu antu, tapi uji Yesus, “Ngapo kamu takot tros ragu-ragu? Jingokla tangan samo kaki Aku. Antu dak katek badan pecak Aku.” Ontok ngeboktike amen Dio bukan antu, Dio mintak makanan ontok dimakan. Dio wong ngenjok Yesus setetak ikan yang dimasak tros dimakannyo.




{{https://api.unfoldingword.org/obs/jpg/1/en/360px/obs-en-42-07.jpg}}


Uji Yesus, “Aku la omongke ke kamu amen sloro yang tetoles pasal Aku di Pirman Allah haros digenepi.” Tros dibukakke-Nyo pekeran dio wong tu, supayo dio wong pacak ngerti Pirman Allah. Uji Dio, “Ado tetoles spas jaman dulu amen Almasih bakal sengsaro, mati, tros bangket dari kematian pas ari ketigo.”




{{https://api.unfoldingword.org/obs/jpg/1/en/360px/obs-en-42-08.jpg}}


“Ado jugo tetoles amen mored-mored Aku bakal ngenyatoke amen sloro wong haros betobat dari duso dio wong ontok ngedapetke pengamponan. Dio wong bakal ngelakuke ni mulai dari Yerusalem sampe ke sloro suku di dunio. Kamu ni iola saksi pasal kejadian-kejadian ni.”




{{https://api.unfoldingword.org/obs/jpg/1/en/360px/obs-en-42-09.jpg}}


Selamo empat polo ari berekotnyo, Yesus nampakke diri ke mored-mored samo pengekot-Nyo bekali-kali. Kapan ari, Dio mala nampakke diri ke lebe dari 500 wong di waktu yang samo! Dio ngeboktike samo mored-mored-Nyo makek banyak caro amen Dio tu edop lagi, tros Dio ngajari dio wong pasal kerajaan Allah.




{{https://api.unfoldingword.org/obs/jpg/1/en/360px/obs-en-42-10.jpg}}


Yesus ngomong ke mored-mored-Nyo, “Segalo kuaso di surgo jugo di bumi la dienjokke ke Aku. Jadi pegila, jadikela sloro suku mored Aku dengen caro ngebaptes dio wong dalem namo Ubak, Anak, samo Ro Suci, tros ngajari dio wong ngelakuke segalo pasal yang la Aku kongkon ke kamu. Inget, Aku bakal samo kamu selamonyo.”




{{https://api.unfoldingword.org/obs/jpg/1/en/360px/obs-en-42-11.jpg}}


Empat polo ari abes Yesus bangket, Dio ngongkon mored-mored-Nyo, uji-Nyo, “Tinggalla di Yerusalem sampe Ubak Aku ngenjok kekuatan pas Ro Suci dateng ke kau.” Abes tu Yesus naek ke surgo, tros awan notopi Yesus sampe-sampe dio wong dak pacak nyingok Dio lagi. Sekarang Yesus dodok di pengger kanan Allah ontok mrento sloronyo.



//Sikok crito Alkitab dari: Matius 28:16-20; Markus 16:12-20; Lukas 24:13-53; Yahya 20:19-23; Acts 1:1-11//


