====== 42. Yesus Balek ke Surgo ======


{{https://api.unfoldingword.org/obs/jpg/1/en/360px/obs-en-42-01.jpg}}


Pas ari Yesus bangket dari mati, duo pengekot Yesus pegi ke kota yang parak. Pas dio wong bejalan, dio wong ngomongke pasal yang la tejadi samo Yesus. Dio wong la bearep amen Yesus iola Mesias, tapi abes tu Dio dibunu. Sekarang betino-betino tu ngomong dio edop lagi. Dio wong dak tau apo yang mesti dipecayoi.




{{https://api.unfoldingword.org/obs/jpg/1/en/360px/obs-en-42-02.jpg}}


Yesus maraki dio wong tros mulai bejalan samo dio wong, cuman dio wong dak nyireni Dio. Yesus betanyo samo dio wong apo yang lagi diomongke, tros dio wong ngomongke ke Dio pasal seloro kejadian luar biaso yang la tejadi selamo beberapo ari teaker. Dio wong peker Yesus tu wong aseng yang dak tau apo yang tejadi di Yerusalem.




{{https://api.unfoldingword.org/obs/jpg/1/en/360px/obs-en-42-03.jpg}}


Abes tu Yesus jelaske ke dio wong apo yang dikatoke Pirman Allah pasal Mesias. Dio ngingetke dio wong amen nabi-nabi ngomong Mesias bakal sengsaro tros dibunu, tapi bakal bangket lagi di ari ketigo. Pas dio wong sampe di kota yang ditojo, ari la amper malem.




{{https://api.unfoldingword.org/obs/jpg/1/en/360px/obs-en-42-04.jpg}}


Duo ikok lanang tu ngundang Yesus ontok tinggal besamo dio wong, laju Dio tinggal besamo dio wong. Pas dio wong siap ontok makan, Yesus ngambek sepotong roti, besokor samo Allah ontok roti tu, abes tu mecakenyo. Tibo-tibo, mato dio wong tebukak, tros tau amen Dio tu Yesus. Pas kejadian tu, Yesus ngilang.




{{https://api.unfoldingword.org/obs/jpg/1/en/360px/obs-en-42-05.jpg}}


Duo ikok lanang tu saleng ngomong, “Itu iola Yesus! Itula sebabnyo ati kito besemangat pas Dio jelaske Pirman Allah ke kito!” Langsong dio wong balek ke Yerusalem tros ngenjok tau mored-mored, “Yesus edop! Kami la jingok Dio!”




{{https://api.unfoldingword.org/obs/jpg/1/en/360px/obs-en-42-06.jpg}}


Pas mored-mored lagi ngomong, Yesus tibo-tibo moncol di ruangan tu besamo dio wong tros ngomong, “Damai ontok kamu galo!” Mored-mored ngiro amen Dio tu antu, tapi uji Yesus, “Ngapo kamu takot tros ragu-ragu? Jingokla tangan samo kaki Aku. Antu dak katek badan pecak Aku.” Ontok ngeboktike Dio bukan antu, Dio mintak makanan ontok dimakan. Dio wong ngenjok Dio setetak ikan yang dimasak tros dimakannyo.




{{https://api.unfoldingword.org/obs/jpg/1/en/360px/obs-en-42-07.jpg}}


Uji Yesus, “Aku omongke ke kamu amen sloro yang tetoles pasal Aku di Pirman Allah haros digenepi.” Tros dibukakkenyo pekeran dio wong tu, supayo dio wong pacak ngerti Pirman Allah. Uji Dio, “Ado tetoles sebelomnyo amen Mesias bakal sengsaro, mati, tros bangket dari kematian di ari ketigo.”




{{https://api.unfoldingword.org/obs/jpg/1/en/360px/obs-en-42-08.jpg}}


“Ado jugo tetoles amen mored-mored Aku bakal ngenyatoke amen sloro wong haros betobat demi pengamponan duso dio wong. Dio wong bakal ngelakuke ni mulai dari Yerusalem, tros ke seloro suku di dunio. Kamu iola saksi pasal kejadian-kejadian ni.”




{{https://api.unfoldingword.org/obs/jpg/1/en/360px/obs-en-42-09.jpg}}


Selamo empat polo ari berekotnyo, Yesus nampakke diri ke mored-mored samo pengekotnyo bekali-kali. Kapan ari, Dio mala nampakke diri ke lebe dari 500 wong di saat yang samo! Dio ngeboktike samo mored-mored-Nyo makek banyak caro amen Dio tu edop lagi, tros Dio ngajari dio wong pasal kerajaan Allah.




{{https://api.unfoldingword.org/obs/jpg/1/en/360px/obs-en-42-10.jpg}}


Yesus ngomong ke mored-mored-Nyo, “Segalo kuaso di surgo jugo di bumi la dienjokke ke Aku. Jadi pegila, jadikela sloro suku mored Aku dengen ngebaptes dio wong demi namo Ubak, Anak, samo Ro Suci, tros ngajari dio wong ngelakuke segalo hal yang la Aku kongkon ke kau. Inget, Aku bakal samo kau selamonyo.”




{{https://api.unfoldingword.org/obs/jpg/1/en/360px/obs-en-42-11.jpg}}


Empat polo ari abes Yesus bangket, Dio ngongkon mored-mored-Nyo, uji-Nyo, “Tinggalla di Yerusalem sampe Ubak Aku ngenjok kekuatan pas Ro Suci dateng ke kau.” Abes tu Yesus naek ke surgo, tros awan notopi Yesus jadi dio wong dak pacak nyingok Dio. Yesus dodok di pengger kanan Allah ontok mrento segalo-galonyo.



//Sikok crito Alkitab dari: Matius 28:16-20; Markus 16:12-20; Lukas 24:13-53; Yahya 20:19-23; Acts 1:1-11//


