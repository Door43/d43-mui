====== 38. Yesus Diianati ======


{{https://api.unfoldingword.org/obs/jpg/1/en/360px/obs-en-38-01.jpg}}


Setiap taon, wong Yahudi ngerayoke Ari Paska. Ini iola perayoan ontok nginget kejadian cak mano Allah nyelameti lelohor dio wong dari pebudakan di Mesir beabad-abad yang lalu. Kiro-kiro tigo taon abes petamo kalinyo Yesus bekotba samo ngajar di depan umum, Yesus ngenjoktauke mored-mored-Nyo amen Dio nak ngerayoke Paska taon ni samo dio wong di Yerusalem, jugo amen Dio bakal dibunu di sano.




{{https://api.unfoldingword.org/obs/jpg/1/en/360px/obs-en-38-02.jpg}}


Sala sikok mored Yesus benamo Yudas. Dio ni tugasnyo ngorosi duetnyo mored-mored, tapi dio ni mato duetan tros sereng malengi duet tu. Pas Yesus samo mored-mored-Nyo la sampe di Yerusalem, Yudas pegi ke pemempen-pemempen Yahudi. Tros dio nawarke ontok nyerake Yesus ke dio wong amen dio wong ngenjok duet. Dio tau amen pemempen-pemempen Yahudi tu dak trimo amen Yesus tu iola Mesias tros berencano nak ngebunu Dio.




{{https://api.unfoldingword.org/obs/jpg/1/en/360px/obs-en-38-03.jpg}}


Pemempen-pemempen Yahudi, yang dipempen ole imam besak, bayar Yudas tigo polo kepeng perak ontok ngianati Yesus. Kejadian ini samo pecak apo yang la dinubuatke nabi-nabi. Yudas stojo, diambeknyo duet tu, tros pegi. Dio mulai nyari kesempetan ontok bantu dio wong ningkep Yesus.




{{https://api.unfoldingword.org/obs/jpg/1/en/360px/obs-en-38-04.jpg}}


Di Yerusalem, Yesus ngerayoke Ari Paska samo mored-mored-Nyo. Pas makan makanan Paska, Yesus ngambek roti sambel mecakenyo. Uji-Nyo, “Ambekla, tros makanla, ini badan Aku, yang la Aku enjokke ontok kamu. Lakuke ini ontok nginget Aku.”  Dengen caro ini, Yesus ngomong amen badan-Nyo bakal dikurbanke ontok dio wong.




{{https://api.unfoldingword.org/obs/jpg/1/en/360px/obs-en-38-05.jpg}}


Abes tu Dio ngambek cangker, uji-Nyo, “Minumla ini. Ini ni dara Aku dari Pejanjian Baru yang dituangke ontok pengamponan duso. Lakuke ni ontok nginget Aku setiap kali kamu minum tu.”  




{{https://api.unfoldingword.org/obs/jpg/1/en/360px/obs-en-38-06.jpg}}


Uji Yesus ke mored-mored-Nyo, “Sala sikok dari kau bakal ngianati Aku.” Mored-mored tu tekejot, dio betanyo-tanyo siapo yang bakal cak itu. Uji Yesus, “Wong yang Aku enjok sepotong roti inila pengianat itu.” Abes tu Dio ngenjok roti tu ke Yudas.




{{https://api.unfoldingword.org/obs/jpg/1/en/360px/obs-en-38-07.jpg}}


Abes Yudas ngambek roti tu, dio kerasokan Ebles. Yudas pegi ontok ngebantu pemempen-pemempen Yahudi ningkep Yesus. Waktu tu ari la malem.




{{https://api.unfoldingword.org/obs/jpg/1/en/360px/obs-en-38-08.jpg}}


Abes makan, Yesus samo mored-mored-Nyo bejalan ke Boket Jaitun. Uji Yesus, “Malem ini kamu bakal ninggalke Aku dewekan. Ado tetoles, ‘Aku bakal ngebok Pengoros domba tu, tros domba-domba tu bakal tepencar-pencar.’”




{{https://api.unfoldingword.org/obs/jpg/1/en/360px/obs-en-38-09.jpg}}


Uji Petros, “Mala amen wong laen ninggali Kau, aku dak bakal!” Laju, uji Yesus ke Petros, “Ebles nak ngedapetke kamu galo, cuman aku la bedoa ontok kau, Petros, supayo iman kau dak bakal luntur. Mugola cak tu, malem ni, seblom ayam bekokok, kau bakal nyangkal ngenal Aku sebanyak tigo kali.”




{{https://api.unfoldingword.org/obs/jpg/1/en/360px/obs-en-38-10.jpg}}


Uji Petros lagi, “Mala amen aku haros mati, aku dak bakal perna nyangkal Kau!” Seloro mored-mored yang laen jugo ngomong cak itu.




{{https://api.unfoldingword.org/obs/jpg/1/en/360px/obs-en-38-11.jpg}}


Tros Yesus pegi samo mored-mored-Nyo ke sikok tempat namonyo Getsemani. Yesus ngongkon mored-mored-Nyo bedoa supayo dio wong dak masok ke pencuboan. Abes tu Yesus pegi ontok bedoa dewekan.




{{https://api.unfoldingword.org/obs/jpg/1/en/360px/obs-en-38-12.jpg}}


Yesus bedoa tigo kali, “Ubak, amen pacak, tolong nian jangan Kau biarke Aku minum cangker pendritoan ni. Tapi amen dak katek caro laen ontok ngapos duso-duso manusio, biarla kendak Kau bae yang tejadi.” Yesus bingsal nian, tros kringetnyo pecak tetesan dara. Allah ngotos sikok malekat ontok nguatke Dio.




{{https://api.unfoldingword.org/obs/jpg/1/en/360px/obs-en-38-13.jpg}}


Abes tiap kali bedoa, Yesus balek ke mored-mored-Nyo, cuman dio wong lagi tedok. Pas Dio balek yang ketigo kalinyo, Yesus ngomong, uji-Nyo, “Bangun! Dio yang ngianati Aku ado di sini.”




{{https://api.unfoldingword.org/obs/jpg/1/en/360px/obs-en-38-14.jpg}}


Yudas dateng besamo pemempen-pemempen Yahudi, tentaro, jugo segrombolan wong. Dio wong gawak pedang samo pentongan. Yudas dateng ke Yesus, ujinyo, “Salam, guru,” sambel nyium Yesus. Ini ni iola tando ontok pemempen-pemempen Yahudi supayo tau siapo yang haros ditingkep. Tros uji Yesus, “Yudas, kau ni ngianati Aku makek ciuman?”




{{https://api.unfoldingword.org/obs/jpg/1/en/360px/obs-en-38-15.jpg}}


Pas prajoret-prajoret ningkep Yesus, Petros ngeluarke pedangnyo tros motong kupeng babu imam besak tu. Uji Yesus, “Masokke pedang tu! Aku pacak mintak Ubak Aku ngeremke pasokan malekat ontok ngebela Aku. Tapi Aku haros norot samo Ubak Aku.” Abes tu Yesus nyembuke kupeng wong tu. Abes Yesus ditingkep, seloro mored ngelarike diri.



//Sikok crito Alkitab dari: Matius 26:14-56; Markus 14:10-50; Lukas 22:1-53; Yahya 12:6; 18:1-11//


