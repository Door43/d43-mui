====== 16. Wong-wong yang Ngebebaske ======


{{https://api.unfoldingword.org/obs/jpg/1/en/360px/obs-en-16-01.jpg}}


Abes Yosua mati, wong Israel ni idak noroti Allah, tros idak ngoser siso wong Kanaan jugo dak noroti hokom-hokom Allah. Wong-wong Israel mulai nyemba dewa-dewa Kanaan, bukannyo nyemba ke sikok-sikoknyo Tuhan yang bener. Bangso Israel dak katek rajo, laju sloro wong galak ngelakuke apo yang dio wong peker bener.




{{https://api.unfoldingword.org/obs/jpg/1/en/360px/obs-en-16-02.jpg}}


Karno bangso Israel mase dak norot samo Allah, laju Allah ngokom bangso Israel dengen ngebiarke dio wong dikalake musu-musu dio wong. musunyo ni maleng dari wong Israel, ngancorke harto bendo, tros banyak ngebunu wong Israel. Pas la betaon-taon dak noroti Allah tros ditindes ole musu-musu dio wong, wong Israel betobat jugo mintak Allah nyelametke dio wong.




{{https://api.unfoldingword.org/obs/jpg/1/en/360px/obs-en-16-03.jpg}}


Abes tu Allah nyedioke pembebas ontok dio wong. Pembebas ni nyelametke dio wong dari musu, jugo gawak pedamaian di bangso tu. Tapi abes tu dio wong lupo pasal Allah, tros mulai nyemba berhalo lagi. Laju,  Allah ngebiarke wong Midian, suku yang tinggal parak dengen suku Israel ngalake wong Israel.




{{https://api.unfoldingword.org/obs/jpg/1/en/360px/obs-en-16-04.jpg}}


Wong Midian ni ngambek sloro asel panen wong Israel selamo tojo taon. Bangso Israel takot nian, dio wong senggetan di goa-goa, supayo dak ditemuke ole wong Midian. Akernyo, dio wong mintak tolong Allah ontok dislametke.




{{https://api.unfoldingword.org/obs/jpg/1/en/360px/obs-en-16-05.jpg}}


Kapan ari, ado lanang dari Israel yang benamo Gideon, diem-diem dio manen gendum supayo dak dipaleng wong Midian. Malekat Allah dateng ke Gideon, ujinyo, “Allah ado samo kau, prajoret yang kuat. Pegi tros slametkela wong Israel dari wong-wong Midian.”




{{https://api.unfoldingword.org/obs/jpg/1/en/360px/obs-en-16-06.jpg}}


Ubaknyo Gideon punyo mesba ontok berhalo. Allah ngongkon Gideon ontok ngancori mesba itu. Tapi Gideon takot samo wong-wong, laju dio nunggu sampe malem. Abes tu diancorinyo mesba ontok berhalo tu sampe bekepeng-kepeng. Dio ngebeken mesba baru ontok Allah di tempat tu, tros nyembake kurban ontok Allah.




{{https://api.unfoldingword.org/obs/jpg/1/en/360px/obs-en-16-07.jpg}}


Besok paginyo wong-wong mara nian pas jingok mesba tu ancor. Dio wong pegi ke ruma Gideon nak ngebunu Gideon, tapi ubaknyo ngomong, “Ngapo kau nak nyubo nolong dewa kau? Amen dio dewa, dio pasti pacak ngelendongi diri dewek!” Karno ubaknyo ngomong cak itu, laju wong-wong itu dak jadi ngebunu Gideon.




{{https://api.unfoldingword.org/obs/jpg/1/en/360px/obs-en-16-08.jpg}}


Tros wong Midian dateng lagi ontok maleng dari wong Israel. Dio wong ni banyak nian laju dak pacak dietong. Gideon jugo ngompolke banyak wong Israel ontok ngelawan wong Midian. Gideon mintak duo tando ke Allah ontok ngeyakenke dio amen emang Allah tu makek dio ontok nyelametke wong Israel.




{{https://api.unfoldingword.org/obs/jpg/1/en/360px/obs-en-16-09.jpg}}


Petamo, dio narok kaen di tana tros mintak Allah ngebiarke embon pagi nyampak di kaen tu bae bukan di tana. Allah lakuke tu. Malem besoknyo, dio mintak supayo tana yang basa bukan kaennyo. Allah lakuke tu jugo. Keduo tando ni ngeyakenke Gideon amen Allah bakal makek dio ontok nyelametke Israel dari Midian.




{{https://api.unfoldingword.org/obs/jpg/1/en/360px/obs-en-16-10.jpg}}


Tigo polo duo ribu tentaro Israel dateng ke Gideon, tapi uji Allah itu banyak nian. Laju Gideon balekke duo polo duo ribu wong yang takot nian betempor. Allah ngomong itu mase banyak. Laju Gideon cuman mele tigo ratos tentaro bae.




{{https://api.unfoldingword.org/obs/jpg/1/en/360px/obs-en-16-11.jpg}}


Malem tu Allah ngomong samo Gideon, “Pegila ke tenda wong Midian tros pas kau denger apo yang dio wong omongi, kau dak bakal takot lagi.” Laju malem tu Gideon pegi ke tenda wong Midian tros denger tentaro Midian yang lagi nyritoke pasal mimpi ke konconyo. Uji konconyo tu, “Mimpi ni artinyo Gideon bakal ngalake Midian!” Abes tu Gideon muji Allah.




{{https://api.unfoldingword.org/obs/jpg/1/en/360px/obs-en-16-12.jpg}}


Abes tu Gideon balek ke tentaronyo tros ngenjok dio wong maseng-maseng terompet, guci, samo obor. Dio wong ngepong di mano wong Midian tedok. Tigo ratos lanang gawak obor di jero guci supayo dak tejingok.




{{https://api.unfoldingword.org/obs/jpg/1/en/360px/obs-en-16-13.jpg}}


Abes tu, dio wong ngancori sloro guci tempat nyingiti obor tu bareng-bareng supayo pacak nyingok api obornyo. Dio wong niup terompet tros mekek, “Pedang demi Allah samo demi Gideon!”




{{https://api.unfoldingword.org/obs/jpg/1/en/360px/obs-en-16-14.jpg}}


Allah ngebeken wong Midian bingung, laju dio wong saleng serang samo saleng bunu. Langsong bae Gideon ngongkon wong-wong Israel laennyo dari ruma dio wong ontok ngejer wong Midian. Wong Israel banyak ngebunu wong Midian tros ngejer sisonyo metu dari tana dio wong. Seratos duo polo ribu wong Midian mati ari tu. Allah la nyelametke wong Israel.




{{https://api.unfoldingword.org/obs/jpg/1/en/360px/obs-en-16-15.jpg}}


Wong-wong nak jadike Gideon rajo dio wong. Gideon nolak tawaran dio wong secaro alus, tapi Gideon mintak sebagean dari anteng-anteng emas yang maseng-maseng dio wong la ambek dari wong Midian. Gideon nrimo banyak emas.




{{https://api.unfoldingword.org/obs/jpg/1/en/360px/obs-en-16-16.jpg}}


Abes tu Gideon makek emas tu ontok ngebeken baju kosos pecak yang dipakek imam besak. Tapi wong-wong mulai nyemba itu pecak berhalo. Laju Allah ngokom wong Israel lagi karno dio wong nyemba berhalo. Allah ngebiarke musu-musu dio wong ngalake dio wong. Akernyo dio wong mintak Allah ontok nolong lagi, tros Allah ngerem pembebas laen.




{{https://api.unfoldingword.org/obs/jpg/1/en/360px/obs-en-16-17.jpg}}


orotan duso, hokoman, petobatan, samo pembebasan diulang bekali-kali. Selamo betaon-taon Allah ngotos banyak pembebas yang nyelametke Israel dari musu-musu dio wong.




{{https://api.unfoldingword.org/obs/jpg/1/en/360px/obs-en-16-18.jpg}}


Akernyo dio wong mintak rajo ke Allah, rajo yang cak bangso-bangso laennyo. Dio wong mintak rajo yang jolor, kuat, samo pacak ngawak dio wong di petemporan. Sebenernyo Allah dak seneng samo pemintakan ini, tapi Dio ngabolke pemintakan dio wong.



//Sikok crito Alkitab dari: Hakim-hakim 1-3; 6-8//


