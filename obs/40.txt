====== 40. Yesus Disalebke ======


{{https://api.unfoldingword.org/obs/jpg/1/en/360px/obs-en-40-01.jpg}}


Abes prajoret-prajoret tu ngino-ngino Yesus, dio wong gawak Dio pegi ontok disalebke. Dio wong ngongkon Yesus mekol salebnyo dewek.




{{https://api.unfoldingword.org/obs/jpg/1/en/360px/obs-en-40-02.jpg}}


Prajoret-prajoret tu gawak Yesus ke tempat yang disebot “Tengkorak” tros lengan samo kakinyo Yesus dipaku di kayu saleb. Tapi uji Yesus, “Ubak, amponila dio wong, karno dio wong ni dak tau apo yang dio wong lakuke.” Pilatus ngongkon wong ontok masang tando bacoan di pocok kepalak Yesus, “Rajo wong Yahudi.”




{{https://api.unfoldingword.org/obs/jpg/1/en/360px/obs-en-40-03.jpg}}


Prajoret-prajoret beken undian ontok bageke baju Yesus. Kejadian yang dio wong lakuke ini samo pecak yang la dinubuatke, “Dio wong ngebage-bageke baju Aku, tros ngebeken undian ontok baju Aku.”




{{https://api.unfoldingword.org/obs/jpg/1/en/360px/obs-en-40-04.jpg}}


Yesus disalebke di antaro duo perampok. Sala sikoknyo ngino Yesus, tapi perampok sikoknyo lagi ngomong, ujinyo “Apo kau dak takot samo Allah? Kito ni besala, tapi wong itu idak.” Abes tu dio ngomong samo Yesus, ujinyo, “Tolong ingetla aku di kerajaan Kau.” Uji Yesus, “Ari ni, kau bakal besamo Aku di surgo.”




{{https://api.unfoldingword.org/obs/jpg/1/en/360px/obs-en-40-05.jpg}}


Pemempen-pemempen Yahudi samo wong-wong dalem keromonan tu ngino Yesus, uji dio wong, “Amen Kau Anak Allah, toronla dari saleb tu tros slametkela diri Kau, supayo kami pecayo samo Kau!”




{{https://api.unfoldingword.org/obs/jpg/1/en/360px/obs-en-40-06.jpg}}


Abes tu langet di seloro daera tu jadi gelep nian, mugola mase tenga ari.  Langet tetep bae gelep dari tenga ari selamo tigo jam.




{{https://api.unfoldingword.org/obs/jpg/1/en/360px/obs-en-40-07.jpg}}


Tros Yesus mekek, “La dem! Ubak, Aku nyerake nyawo Aku ke Kau.” Abes tu Dio nondokke kepalak-Nyo tros nyerake nyawo-Nyo. Pas Dio mati, tejadi gempa bumi, tros hordeng besak di Ruma Allah yang misake hadirat Allah dari manusio tebela duo, dari pocok sampe ke bawa.




{{https://api.unfoldingword.org/obs/jpg/1/en/360px/obs-en-40-08.jpg}}


Liwat kematian-Nyo, Yesus bukak jalan ontok wong-wong dateng ke Allah. Pas prajoret yang ngejago Yesus jingok seloro kejadian tu, uji dio, “Wong ni pasti dak besala. Dio pasti Anak Allah.”




{{https://api.unfoldingword.org/obs/jpg/1/en/360px/obs-en-40-09.jpg}}


Abes tu Yusup samo Nikodemus, duo pemempen Yahudi yang pecayo amen Yesus ni Mesias, mintak mayat Yesus ke Pilatus. Dio wong ngebedong badan-Nyo makek kaen tros ngoborinyo di jero koboran yang digali di boket batu. Abes tu dio wong notop pintu masok koboran tu dengen batu yang besak nian.



//Sikok crito Alkitab dari: Matius 27:27-61; Markus 15:16-47; Lukas 23:26-56; Yahya 19:17-42//


