====== 17. Pejanjian Allah samo Daud ======


{{https://api.unfoldingword.org/obs/jpg/1/en/360px/obs-en-17-01.jpg}}


Rajo petamo di Israel iola Saul. Dio ni wongnyo jolor jugo belagak, pecak yang digalaki wong-wong Israel. Pas awalnyo Saul ni ngaweke gaweannyo dengen bagus, tapi dio jadi wong yang jahat yang dak norot ke Allah. Jadi Allah mele wong laen ontok jadi rajo gantike dio.




{{https://api.unfoldingword.org/obs/jpg/1/en/360px/obs-en-17-02.jpg}}


Allah mele sikok lanang Israel yang mase mudo ontok jadi rajo gantike Saul. Namonyo Daud. Dio ni dari doson Betlehem, tros gaweannyo ngoros domba. Sambel ngejago domba, Daud perna ngebunu singa samo beruang yang nyerang domba-dombanyo. Daud ni wong yang dak sombong jugo bener, dio ni jugo pecayo tros norot samo Allah.




{{https://api.unfoldingword.org/obs/jpg/1/en/360px/obs-en-17-03.jpg}}


Daud jadi tentaro jugo pemempen yang hebat. Pas dio mase mudo, dio betempor ngelawan raksaso yang benamo Goliat. Goliat ni iola prajoret yang telate, kuat nian, tros tingginyo amper tigo meter! Tapi Allah ngebantu Daud ngebunu Goliat tros nyelametke wong Israel. Abes tu, Daud menangke banyak petemporan dari moso-moso Israel, sampe-sampe banyak wong muji dio.




{{https://api.unfoldingword.org/obs/jpg/1/en/360px/obs-en-17-04.jpg}}


Saul iri ati soalnyo rakyat ni lebe cinto samo Daud daripada dio. Saul teros nyubo ontok ngebunu dio. Jadi Daud singitan dari Saul. Kapan ari, Saul ni lagi nyari Daud supayo pacak bunu dio. Saul masok ke jero goa yang samo di mano Daud lagi singitan dari Saul, cuman Saul dak nyingok dio. Jaraknyo Daud ni la parak nian samo Saul. Daud pacak bae ngebunu Saul, tapi dak dilakukenyo. Sebaleknyo, Daud netak bajunyo Saul ontok ngebuktike ke Saul amen dio dak bakal ngebunu Saul ontok gantike dio jadi rajo.




{{https://api.unfoldingword.org/obs/jpg/1/en/360px/obs-en-17-05.jpg}}


Akernyo, Saul mati di petemporan, tros Daud jadi rajo Israel. Dio ni rajo yang baek. Wong-wong cinto samo dio. Allah ngeberkati Daud tros beken dio berasel. Daud bejuang di banyak petemporan, tros Allah nolong dio ngalake moso-moso Israel. Daud naklukke Yerusalem, tros dijadikenyo ibu kota kerajaannyo. Selamo Daud mrento, Israel jadi kuat jugo kayo.




{{https://api.unfoldingword.org/obs/jpg/1/en/360px/obs-en-17-06.jpg}}


Daud nak ngebangun Ruma Allah di mano sloro wong Israel pacak nyemba Allah samo ngenjok kurban ke Dio. Selamo kiro-kiro 400 taon, wong-wong la nyemba Allah samo ngenjokke kurban di Tenda Petemuan yang dibangun Musa.




{{https://api.unfoldingword.org/obs/jpg/1/en/360px/obs-en-17-07.jpg}}


Allah ngotos Nabi Natan ontok nyampeke pesen ni, “Karno kau iola lanang pejuang, kau dak bakal ngebangun Ruma ni ontok Aku. Anak kaula yang bakal ngebangunnyo. Tapi, Aku bakal ngeberkati kau. Sala sikok dari ketoronan kau bakal mrento jadi rajo umat Aku selamonyo!” Sikok-sikoknyo ketoronan Daud yang pacak mrento selamonyo iola Almasih. Almasih ni iola Wong Yang Dipele Allah yang bakal nyelametke wong-wong di dunio dari duso dio wong.




{{https://api.unfoldingword.org/obs/jpg/1/en/360px/obs-en-17-08.jpg}}


Pas Daud ngedengerke kato-kato ni, dio langsong ngucap sokor tros muji Allah soalnyo Dio la bejanji ngenjokke kehormatan besak ni, samo banyak berkat. Daud dak tau kapan Allah bakal ngelakuke pasal-pasal ni. Tapi nyatonyo, wong Israel mesti nunggu lamo sebelom Almasih dateng, amper 1.000 taon.




{{https://api.unfoldingword.org/obs/jpg/1/en/360px/obs-en-17-09.jpg}}


Daud mrento dengen adel jugo stio selamo betaon-taon, tros Allah ngeberkati dio. Tapi, pas aker edopnyo, dio beken duso yang besak di mato Allah.




{{https://api.unfoldingword.org/obs/jpg/1/en/360px/obs-en-17-10.jpg}}


Kapan ari tu, pas prajoret-prajoret Daud lagi pegi betempor, dio ke jabo istana tros jingok sikok betino belagak lagi mandi. Namo betino tu Batsyeba.



{{https://api.unfoldingword.org/obs/jpg/1/en/360px/obs-en-17-11.jpg}}

Bukannyo dio pegi, Daud mala ngerem sikok wong ontok gawak betino tu ke dio. Daud tedok dengen betino tu, tros ngerem dio balek ke rumahnyo. Dak lamo abes tu, betino tu ngemem pesen ke Daud ngenjok tau amen dio bonteng.



{{https://api.unfoldingword.org/obs/jpg/1/en/360px/obs-en-17-12.jpg}}


Lakinyo Batsyeba, yang benamo Uria, dio tu sala sikok prajoret tebaeknyo Daud. Daud manggel Uria balek dari petemporan tros ngongkon dio pegi ke bininyo. Tapi Uria ni dak galak balek sementaro tentaro yang laennyo betempor. Laju Daud ngongkon Uria balek ke petemporan tros ngongkon dio ditempatke di mano ado moso yang paleng kuat supayo dio dibunu.




{{https://api.unfoldingword.org/obs/jpg/1/en/360px/obs-en-17-13.jpg}}


Pas Uria la tebunu, Daud ngaweni Batsyeba. Tros dio beranakke sikok kupek lanang. Allah mara nian samo apo yang dilakuke Daud, jadi Allah ngotos Nabi Natan supayo ngenjoktauke ke Daud cakmano kejahatan dio. Daud betobat dari dusonyo, tros Allah ngamponi dio. Selamo siso edopnyo, Daud pecayo jugo noroti Allah, mugola pas dio saro.




{{https://api.unfoldingword.org/obs/jpg/1/en/360px/obs-en-17-14.jpg}}


Jadi hokoman dari dusonyo Daud, kupek lanangnyo tu mati. Jugo ado kerebotan dalem kluargo Daud selamo siso edopnyo, tros kekuasoan Daud jadi ngelema. Mugola Daud dak stio samo Allah, Allah mase stio samo janji-janji-Nyo. Batsyeba ngelaerke kupek laennyo yang benamo Suleiman.



//Sikok crito Alkitab dari: 1 Samuel 10; 15-19; 24; 31; 2 Samuel 5; 7; 11-12//


