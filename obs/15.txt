====== 15. Tana Pejanjian ======


{{https://api.unfoldingword.org/obs/jpg/1/en/360px/obs-en-15-01.jpg}}


La dem waktunyo ontok wong Israel masok ke Kanaan, itu tu Tana Pejanjian. Yosua ngerem duo ikok wong ontok mato-matoi kota Yeriko yang ado di Kanaan. Kota tu dilendongi samo dendeng yang kuat. Di kota tu ado sikok lonte namonyo Rahab, dio ni nyenggeti mato-mato tu tros ngebantu dio wong supayo pacak ngelarike diri. Dio ngelakuke tu karno dio pecayo samo Allah. Dio wong tu bejanji ontok ngelendongi Rahab samo kluargonyo pas Yeriko diancorke.




{{https://api.unfoldingword.org/obs/jpg/1/en/360px/obs-en-15-02.jpg}}


Ontok masok ke Tana Pejanjian, bangso Israel haros nyebrangi Sungi Yordan. Allah ngenjoktauke Yosua, “Kongkonla imam tu pegi duluan.” Pas kaki imam ni nyentu sungi Yordan, banyunyo brenti ngaler jadi wong Israel pacak nyebrang di tana yang kereng.




{{https://api.unfoldingword.org/obs/jpg/1/en/360px/obs-en-15-03.jpg}}


Pas dio wong la dem nyebrangi Sungi Yordan. Allah ngenjoktauke Yosua cak mano caronyo ontok nyerang kota Yeriko yang kuat tu. Wong-wong tu noroti apo yang la dikongkon Allah. Prajoret-prajoret samo imam-imam ngelelengi kota Yeriko seari sekali selamo enam ari.




{{https://api.unfoldingword.org/obs/jpg/1/en/360px/obs-en-15-04.jpg}}


Pas ari yang ketojo, wong Israel ngelelengi kota tu tojo kali lagi. Pas teaker kali dio wong ngelelengi kota tu, prajoret ni mekek sementaro imam-imam niup terompet yang besak.




{{https://api.unfoldingword.org/obs/jpg/1/en/360px/obs-en-15-05.jpg}}


Abes tu dendeng di sekitar Yeriko tu ancor! Wong-wong Israel ngancori galo-galo yang ado di kota tu mencak yang la diprentoke Allah. Cuman Rahab samo kluargonyo bae yang slamet di kota tu, tros dio wong jadi bagean dari wong Israel. Pas wong-wong yang laennyo yang tinggal di Kanaan denger pasal apo yang tejadi di Yeriko, dio wong ni jadi takot amen wong Israel bakal nyerang dio wong jugo.




{{https://api.unfoldingword.org/obs/jpg/1/en/360px/obs-en-15-06.jpg}}


Allah mrentoke ke wong Israel supayo dio wong dak ngebeken pejanjian damai dengen sala sikok suku wong di Kanaan. Tapi ado sala sikok suku wong Kanaan, yang disebot wong Gibeon, dio wong ni ngotaki Yosua tros ngomong amen dio wong ni tinggalnyo jao dari Kanaan. Dio wong mintak Yosua ontok ngebeken pejanjian damai. Yosua samo bangso Israel ni dak betanyo lagi ke Allah dari mano asal wong Gibeon tu. Laju Yosua bedamai samo dio wong.




{{https://api.unfoldingword.org/obs/jpg/1/en/360px/obs-en-15-07.jpg}}


Bangso Israel ni mara pas dio wong tau amen wong Gibeon ni la ngotaki dio wong, tapi dio wong tetep ngejago pejanjian damai dengen wong Gibeon soalnyo pejanjian tu dibeken di adepan-Nyo Allah. Tros, ado limo rajo dari suku Amori yang jugo ado di Kanaan. Dio wong ngedenger amen wong Gibeon la ngebeken pedamaian samo wong Israel. Laju dio wong gabongke tentaro-tentaronyo jadi sikok tros nyerang suku Gibeon. Gibeon ngerem pesen ke Yosua ontok mintak bantuan.




{{https://api.unfoldingword.org/obs/jpg/1/en/360px/obs-en-15-08.jpg}}


Akernyo Yosua ngompolke tentaro Israel tros dio wong bebares sepanjang malem ontok ngedatengi Gibeon. Pas paginyo tentaro Amori ni tekejot karno wong Israel nyerang dio wong.  




{{https://api.unfoldingword.org/obs/jpg/1/en/360px/obs-en-15-09.jpg}}


Ari tu Allah beperang ontok wong Israel. Dio ngebeken wong Amori jadi bingung tros Dio ngeremke ujan es yang sebesak batu yang nyebabke banyak wong Amori mati.




{{https://api.unfoldingword.org/obs/jpg/1/en/360px/obs-en-15-10.jpg}}


Allah ngebeken matoari jadi brenti ontok tinggal di sikok tempat di langet supayo wong Israel punyo cokop waktu ontok pacak ngalake wong Kanaan. Ari tu Allah ngenjokke kemenangan besak ontok wong Israel.




{{https://api.unfoldingword.org/obs/jpg/1/en/360px/obs-en-15-11.jpg}}


Abes kekalahan ni, banyak suku-suku laen yang ado di Kanaan bekompol samo-samo ontok nyerang Israel. Yosua samo bangso Israel nyerang tros ngancorke dio wong.




{{https://api.unfoldingword.org/obs/jpg/1/en/360px/obs-en-15-12.jpg}}


Abes dari perang tu, Allah ngenjokke tiap suku Israel bagean dio wong dewek dari Tana yang la Dijanjike. Abes tu Allah ngenjokke Israel pedamaian di sepanjang pebatesan.




{{https://api.unfoldingword.org/obs/jpg/1/en/360px/obs-en-15-13.jpg}}


Pas Yosua ni la tuo. Dio manggel seloro wong Israel. Tros Yosua ni ngingetke wong-wong tu pasal kewajeban dio wong supayo norot dengen pejanjian Allah yang la dibeken samo wong Israel di Gonong Sinai. Wong-wong tu bejanji ontok tetep stio samo Allah tros norot samo hokom-hokom-Nyo.



//Sikok cerito Alkitab dari: Yosua 1-24//


