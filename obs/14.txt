====== 14. Bekelano di Padang Goron

{{https://api.unfoldingword.org/obs/jpg/1/en/360px/obs-en-14-01.jpg}}


Abes Allah ngenjoktauke ke bangso Israel hokom-hokom yang haros dio wong toroti jadi bagean dari pejanjian-Nyo samo dio wong, dio wong pegi dari Gonong Sinai.  Allah mulai mempen dio wong ke Tana Pejanjian, yang disebot Kanaan. Cagak awan nonjokke jalan yang haros dio wong liwati, tros dio wong melokinyo.




{{https://api.unfoldingword.org/obs/jpg/1/en/360px/obs-en-14-02.jpg}}


Allah la bejanji samo Abraham, Ishak, samo Yakob amen Dio bakal ngenjok Tana Pejanjian ontok ketoronan dio wong, tapi di masa itu mase banyak suku laen yang tinggal di sano. Dio wong disebot wong Kanaan.  Wong Kanaan ni dak pecayo samo Allah. Dio wong nyemba dewa-dewa palsu tros ngebeken banyak kejahatan.




{{https://api.unfoldingword.org/obs/jpg/1/en/360px/obs-en-14-03.jpg}}


Uji Allah ke bangso Israel, “Kau haros sengkerke seloro wong Kanaan di Tana Pejanjian. Dak usa bedamai samo dio wong, tros jangan kawen samo dio wong. Kau haros ngancori seloro berhalo-berhalo dio wong. Amen dak kau lakuke, kau bakal nyemba berhalo-berhalo dio wong jugo bukannyo nyemba Aku.”




{{https://api.unfoldingword.org/obs/jpg/1/en/360px/obs-en-14-04.jpg}}


Pas wong Israel la nyampe di pebatesan tana Kanaan, Musa mele duo blas wong, sikok wong dari tiap suku Israel. Musa ngongkon dio wong nyeledeki tana tu supayo tau pecak apo tana tu. Dio wong jugo nyeledeki wong-wong Kanaan supayo tau dio wong tu kuat apo idak.




{{https://api.unfoldingword.org/obs/jpg/1/en/360px/obs-en-14-05.jpg}}


Keduo blas wong nyeledeki Kanaan selamo empat polo ari, abes tu dio wong balek. Uji dio wong, “Tana ni sobor nian tanemannyo jugo sobor nian!” Tapi kepolo mato-mato ngomong, “Kotanyo kuat nian tros wong-wongnyo besak nian! Amen kito nyerang dio wong, kito pasti bakal kala tros kito mati!”




{{https://api.unfoldingword.org/obs/jpg/1/en/360px/obs-en-14-06.jpg}}


Langsong bae Kaleb samo Yosua, duo mato-mato laennyo ngomong, “Iyo nian, wong Kanaan tu jolor jugo kuat, tapi kito pasti pacak ngalake dio wong! Karno Allah beperang ontok kito!”




{{https://api.unfoldingword.org/obs/jpg/1/en/360px/obs-en-14-07.jpg}}


Tapi wong-wong tu dak ngedengerke Kaleb samo Yosua. Wong-wong mara ke Musa samo Harun, ujinyo, “Woy, ngapola kau ni gawak kami ke tempat cak ini? harosnyo kito ni tinggal di Mesir, amen di sini kito pacak tebunu tros anak samo bini kito pacak dijadike babu.” Laju wong-wong ni nak ngebunu Musa samo Harun, tros nyari pemempen baru yang pacak gawak dio wong balek ke Mesir lagi.




{{https://api.unfoldingword.org/obs/jpg/1/en/360px/obs-en-14-08.jpg}}


Allah mara nian, tros Dio moncol di Tenda Petemuan. Allah bepirman, “Karno kau brontak ke Aku, seloro wong bakal bekelano di padang goron. Kecuali  Yosua samo Kaleb, seloro wong yang beomor duo polo apo lebe tuo bakal mati di sano, tros dak bakal masok ke Tana Pejanjian.”




{{https://api.unfoldingword.org/obs/jpg/1/en/360px/obs-en-14-09.jpg}}


Pas dio wong denger itu, dio wong nyesel karno la beduso.  Dio wong ngambek senjato tros nyerang Kanaan, padahal Musa la ngingeti dio wong supayo jangan pegi karno Allah dak nyertoi dio wong. Tapi dio wong dak galak dengeri Musa.




{{https://api.unfoldingword.org/obs/jpg/1/en/360px/obs-en-14-10.jpg}}


Karno Allah dak nyertoi dio wong, laju dio wong kala, laju banyak yang mati. Abes tu siso wong Israel balek dari Kanaan tros ngembaro liwat padang goron selamo empat polo taon.




{{https://api.unfoldingword.org/obs/jpg/1/en/360px/obs-en-14-11.jpg}}


Selamo masa tu Allah nyedioke seloro kebotoan dio wong. Allah ngenjok dio wong roti dari surgo, disebot “manna.” Tros Dio ngerem puyu ke dio wong, supayo dio wong pacak makan dageng. Selamo empat polo taon, Allah tros ngejago baju samo selop dio wong supayo dak rusak.




{{https://api.unfoldingword.org/obs/jpg/1/en/360px/obs-en-14-12.jpg}}


Mugola Allah secaro ajaeb ngenjok dio wong banyu dari batu. Tapi kalupun cak itu, wong Israel ni berotokan jugo ngelu ke Allah samo Musa. Tapi Allah mase stio samo janji-janji-Nyo ke Abraham, Ishak, samo Yakob.




{{https://api.unfoldingword.org/obs/jpg/1/en/360px/obs-en-14-13.jpg}}


Kapan ari, wong-wong la keabesan banyu. Uji Allah ke Musa, “Ngomongla ke batu tu, tros agek metu banyu,”. Di depan banyak wong Musa nolak prento Allah, bukannyo ngomong ke batu dio mala nyatok batu itu pakek tongkatnyo duo kali. Banyunyo metu dari batu tu ontok wong minum, tapi Allah mara samo Musa, ujinyo, “Kau dak bakal masok ke Tana Pejanjian.”




{{https://api.unfoldingword.org/obs/jpg/1/en/360px/obs-en-14-14.jpg}}


Pas la empat polo taon, seloro wong yang la brontak ke Allah mati. Allah mempen bangso Israel ke pebatesan Tana Pejanjian lagi. Musa la tuo nian, laju Allah mele Yosua ontok bantu dio mempen wong-wong tu. Allah bejanji samo Musa amen suatu ari agek Dio bakal ngerem sikok nabi laen pecak Musa.




{{https://api.unfoldingword.org/obs/jpg/1/en/360px/obs-en-14-15.jpg}}


Abes tu Allah ngongkon Musa ke puncak gonong supayo dio pacak jingok Tana Pejanjian. Musa cuman pacak jingok bae tapi dak pacak masok. Abes tu Musa mati, tros wong Israel bekabong selamo tigo polo ari.  Yosua yang gantike Musa jadi pemempen. Yosua ni pemempen yang baek karno dio pecayo jugo norot samo Allah.



//Sikok cerito Alkitab dari: Keluaran 16-17; Bilangan 10-14; 20; 27; Ulangany 34//


