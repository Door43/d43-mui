====== 14. Bekelano di Padang Goron ======

{{https://api.unfoldingword.org/obs/jpg/1/en/360px/obs-en-14-01.jpg}}


Seabes Allah ngenjoktauke pasal syarat-syarat pejanjian-Nyo yang haros bangso Israel toroti, pegila dio wong tu dari Gonong Sinai. Allah mulai mempen dio wong ke Tana Pejanjian, yang disebot Kanaan. Cagak awan nonjokke jalan yang haros dio wong liwati, tros dio wong melokinyo.




{{https://api.unfoldingword.org/obs/jpg/1/en/360px/obs-en-14-02.jpg}}


Allah la bejanji samo Ibrahim, Ishak, samo Yakob amen Dio bakal ngenjok Tana Pejanjian ontok ketoronan dio wong. Tapi di masa itu ado banyak suku laen yang tinggal di sano. Dio wong disebot wong Kanaan. Wong Kanaan ni dak pecayo samo Allah. Dio wong nyemba dewa-dewa tros ngebeken banyak kejahatan.




{{https://api.unfoldingword.org/obs/jpg/1/en/360px/obs-en-14-03.jpg}}


Uji Allah ke bangso Israel, “Kau haros sengkerke sloro wong Kanaan di Tana Pejanjian. Jangan bedamai samo dio wong, tros jangan kawen samo dio wong jugo. Kau haros ngancori sloro berhalo dio wong. Amen tu dak kau lakuke, kau bakal nyemba berhalo-berhalo dio wong jugo bukannyo nyemba Aku.”




{{https://api.unfoldingword.org/obs/jpg/1/en/360px/obs-en-14-04.jpg}}


Pas wong Israel la nyampe di pebatesan tana Kanaan, Musa mele duo blas wong, sikok wong dari tiap suku Israel. Musa ngongkon dio wong nyeledeki tana tu supayo tau pecak apo tana tu. Dio wong jugo nyeledeki wong-wong Kanaan supayo tau dio wong tu kuat apo idak.




{{https://api.unfoldingword.org/obs/jpg/1/en/360px/obs-en-14-05.jpg}}


Keduo blas wong tu nyeledeki Kanaan selamo empat polo ari, abes tu dio wong balek. Uji dio wong, “Tana ni sobor nian! Tanemannyo jugo sobor nian!” Tapi kesepolo mato-mato ngomong, “Kotanyo kuat nian! Tros wong-wongnyo besak nian! Amen kito nyerang dio wong, kito pasti bakal kala tros mati!”




{{https://api.unfoldingword.org/obs/jpg/1/en/360px/obs-en-14-06.jpg}}


Langsong bae Kaleb samo Yosua, duo mato-mato laennyo ngomong, “Iyo nian, wong Kanaan tu jolor jugo kuat, tapi kito pasti pacak ngalake dio wong! Karno Allah betempor ontok kito!”




{{https://api.unfoldingword.org/obs/jpg/1/en/360px/obs-en-14-07.jpg}}


Tapi wong-wong tu dak ngagoki Kaleb samo Yosua. DIo wong mara ke Musa samo Harun, ujinyo, “Oi! Ngapola kau ni gawak kami ke tempat cak ini? Harosnyo kito ni tinggal di Mesir. Amen di sini, kito pacak tebunu, tros anak samo bini kito pacak dijadike budak.” Laju wong-wong ni nak ngebunu Musa samo Harun, tros nak nyari pemempen baru yang pacak gawak dio wong balek ke Mesir lagi.




{{https://api.unfoldingword.org/obs/jpg/1/en/360px/obs-en-14-08.jpg}}


Allah mara nian, tros Dio dateng ke Tenda Petemuan. Uji Allah, “Karno kau brontak samo Aku, sloro wong bakal bekelano di padang goron. Kecuali  Yosua samo Kaleb, sloro wong yang beomor duo polo taon apo yang lebe tuo bakal mati di sano. Dio wong dak bakal masok ke Tana Pejanjian.”




{{https://api.unfoldingword.org/obs/jpg/1/en/360px/obs-en-14-09.jpg}}


Pas dio wong denger tu, dio wong nyesel karno la beduso. Dio wong ngambek senjato tros pegi nyerang Kanaan. Musa la ngingeti dio wong supayo jangan pegi karno Allah dak nyertoi dio wong. Tapi dio wong dak ngagoki Musa.




{{https://api.unfoldingword.org/obs/jpg/1/en/360px/obs-en-14-10.jpg}}


Karno Allah dak nyertoi dio wong, laju dio wong kala, tros banyak yang mati. Abes tu, siso wong Israel balek dari Kanaan tros bekelano padang goron selamo empat polo taon.




{{https://api.unfoldingword.org/obs/jpg/1/en/360px/obs-en-14-11.jpg}}


Selamo masa tu Allah nyedioke sloro kebotoan dio wong. Allah ngenjok dio wong roti dari surgo, yang disebot “manna.” Tros Dio ngerem borong puyu ke dio wong supayo dio wong pacak makan dageng. Selamo empat polo taon, Allah teros ngejago baju samo selop dio wong supayo dak rusak.




{{https://api.unfoldingword.org/obs/jpg/1/en/360px/obs-en-14-12.jpg}}


Mala, Allah ngenjok dio wong banyu dari batu. Tapi Mugola cak itu, wong Israel ni berotokan jugo ngelu ke Allah samo Musa. Tapi Allah mase stio samo pejanjian-Nyo ke Ibrahim, Ishak, samo Yakob.




{{https://api.unfoldingword.org/obs/jpg/1/en/360px/obs-en-14-13.jpg}}


Kapan ari, wong-wong tu la keabesan banyu. Uji Allah ke Musa, “Ngomongla ke batu tu, tros agek metu banyu.” Di depan banyak wong, Musa nolak prento Allah. Bukannyo ngomong ke batu tu, dio mala nyatok batu tu pakek tongkatnyo duo kali. Banyunyo metu dari batu tu ontok dio wong minum, tapi Allah mara samo Musa, uji-Nyo, “Kau dak bakal masok ke Tana Pejanjian.”




{{https://api.unfoldingword.org/obs/jpg/1/en/360px/obs-en-14-14.jpg}}


Pas la empat polo taon, sloro wong yang la brontak ke Allah mati. Allah mempen bangso Israel ke pebatesan Tana Pejanjian tu lagi. Musa la tuo nian, jadi Allah mele Yosua ontok bantu dio mempen wong-wong Israel. Allah bejanji samo Musa amen kapan ari agek Dio bakal ngerem sikok nabi laen pecak dio.




{{https://api.unfoldingword.org/obs/jpg/1/en/360px/obs-en-14-15.jpg}}


Abes tu Allah ngongkon Musa ke puncak gonong supayo dio pacak jingok Tana Pejanjian. Musa cuman pacak jingok bae tapi dak pacak masok. Abes tu Musa mati, tros wong Israel bekabong selamo tigo polo ari.  Yosua yang gantike Musa jadi pemempen. Yosua ni pemempen yang baek karno dio pecayo jugo norot samo Allah.



//Sikok crito Alkitab dari: Keluaran 16-17; Bilangan 10-14; 20; 27; Ulangan 34//


