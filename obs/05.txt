====== 5. Anak Lanang yang Dijanjike ======


{{https://api.unfoldingword.org/obs/jpg/1/en/360px/obs-en-05-01.jpg}}


Sepolo taon pas Abram samo Sarai nyampe di Kanaan, dio wong mase dak katek anak. Jadi uji bininyo Abram, Sarai, “Karno Allah blom ngejeni aku ontok bonteng tros sekarang aku la tuo nian ontok punyo anak. Ini na babu aku, Hagar. Kawenila dio supayo dio pacak punyo anak ontok aku.”




{{https://api.unfoldingword.org/obs/jpg/1/en/360px/obs-en-05-02.jpg}}


Jadi Abram ngaweni Hagar. Hagar punyo kupek lanang, tros Abram ngenjoknyo namo Ismail. Tapi, Sarai jadi cemburu samo Hagar. Pas Ismail omornyo tigo belas taon, Allah ngomong lagi samo Abram.




{{https://api.unfoldingword.org/obs/jpg/1/en/360px/obs-en-05-03.jpg}}


Uji Allah, “Akula Allah yang Mahakuaso. Aku bakal beken pejanjian samo kau.” Laju Abram sojod ke tana. Allah jugo ngomong samo Abram, “Kau bakal jadi ubak banyak bangso. Aku bakal ngenjok kau samo ketoronan kau tana Kanaan ontok jadi hak melek dio wong. Tros Aku bakal jadi Allah dio wong selamonyo. Kau haros nyunat seloro lanang di kluargo kau.”




{{https://api.unfoldingword.org/obs/jpg/1/en/360px/obs-en-05-04.jpg}}


“Bini kau Sarai, bakal punyo anak lanang, dio bakal jadi anak pejanjian. Namoi dio Ishak. Aku bakal beken pejanjian Aku samo dio, tros dio bakal jadi bangso yang besak. Aku jugo bakal beken bangso yang besak ke Ismail. Tapi pejanjian Aku tetep samo Ishak.” Abes tu Allah nguba namo Abram jadi Abraham, yang retinyo “bapak banyak wong.” Allah jugo nguba namo Sarai jadi Sarah, yang retinyo “nyimas.”




{{https://api.unfoldingword.org/obs/jpg/1/en/360px/obs-en-05-05.jpg}}


Ari tu Abraham nyunat seloro lanang di rumanyo. Kiro-kiro setaon abes tu, pas Abraham omornyo 100 taon tros Sarah 90 taon, Sarah ngelaerke anaknyo Abraham. Dio wong namoi dio Ishak, pecak yang la dikongkon Allah.




{{https://api.unfoldingword.org/obs/jpg/1/en/360px/obs-en-05-06.jpg}}


Pas Ishak mase mudo, Allah ngetes imannyo Abraham dengen ngomong cak ini, “Gawakla Ishak anak kau sikok-sikoknyo itu, tros korbankela dio ontok jadi pesembahan kau ke Aku.” Abraham noroti Allah tros besiap ontok ngorbanke anaknyo.




{{https://api.unfoldingword.org/obs/jpg/1/en/360px/obs-en-05-07.jpg}}


Pas Abraham samo Ishak bejalan ke tempat pengorbanan, Ishak nanyo, “Ubak, kito punyo kayu ontok korban pesembahan, tapi di mano anak dombanyo?” Uji Abraham, “Allah bakal nyedioke anak domba ontok dikorbanke, anakku."




{{https://api.unfoldingword.org/obs/jpg/1/en/360px/obs-en-05-08.jpg}}


Pas dio wong sampe di tempat korban, Abraham ngiket anaknyo Ishak tros ngolengi dio di pocok meja pesembahan. Dio nak bunu anaknyo, pas Allah ngomong “Demla! Jangan saketi anak itu! Sekarang Aku tau amen kau takot samo Aku. Soalnyo kau idak ngejaoi anak itu dari Aku.”




{{https://api.unfoldingword.org/obs/jpg/1/en/360px/obs-en-05-09.jpg}}


Abraham jingok sikok domba lanang tesangkut di deket semak-semak. Allah la nyiapke sikok domba lanang ontok dikorbanke gantike Ishak. Abraham dengen ati seneng ngorbanke sikok domba lanang itu jadi korban pesembahan.




{{https://api.unfoldingword.org/obs/jpg/1/en/360px/obs-en-05-10.jpg}}


Abes tu Allah ngomong samo Abraham, “Karno kau la galak ngenjokke apo bae ke Aku, temasok anak lanang kau sikok-sikoknyo, Aku bejanji bakal ngenjok kau berkat. Ketoronan kau bakal ngelebei banyaknyo bintang di langet. Soalnyo kau la noroti Aku, seloro kluargo di dunio ni bakal dienjok berkat liwat kluargo kau.”



//Sikok cerito Alkitab dari: Kejadian 16-22//


