====== 12. Keluaran ======


{{https://api.unfoldingword.org/obs/jpg/1/en/360px/obs-en-12-01.jpg}}


Wong-wong Israel seneng nian karno nak ninggalke Mesir. Dio wong idak lagi jadi babu, Tros dio wong nak pegi ke Tana yang la Dijanjike! Wong-wong Mesir ngenjokke apo bae yang dimintak samo wong Israel, mencak emas samo perak jugo bendo-bendo laennyo. Beberapo wong dari negaro laen yang pecayo samo Allah jugo pegi samo wong Israel ontok ninggalke Mesir.




{{https://api.unfoldingword.org/obs/jpg/1/en/360px/obs-en-12-02.jpg}}


Dari pagi sampe sore Allah ngebembeng dio wong makek cagak awan yang tinggi, Tros bejalan di depan dio wong, Tros beruba jadi cagak api pas malem ari. Allah besamo dio wong tros. Dio ngebembeng wong Israel selamo dio wong di pejalanan. Yang haros dio wong lakuke cuma meloki Dio bae.




{{https://api.unfoldingword.org/obs/jpg/1/en/360px/obs-en-12-03.jpg}}


Dak lamo abes tu, Piraun samo rakyatnyo nguba pekeran dio wong, supayo wong Israel jadi babunyo lagi. Allah ngebeken Piraun nekak supayo wong-wong nyingok amen Diola sikok-sikoknyo Tuhan Yang Bener. Tros tau amen Dio, Allah, lebe kuat dari Piraun jugo dewa-dewanyo.




{{https://api.unfoldingword.org/obs/jpg/1/en/360px/obs-en-12-04.jpg}}


Laju, Piraun samo tentaronyo ngejer wong Israel ontok ngejadike dio wong babunyo lagi! Pas wong Israel nyingok tentaro Mesir dateng, dio wong sadar amen dio wong tejebak di antaro tentaronyo Piraun samo Laot Abang, dio wong ketakotan nian Tros betriak, “Ngapo kito mesti ninggalke Mesir? Kito bakal mati!”




{{https://api.unfoldingword.org/obs/jpg/1/en/360px/obs-en-12-05.jpg}}


Musa ngomong ke wong Israel, ujinyo, “Dak usa takot! Allah agek betempor ontok kamu Tros nyelametke kamu.”  Tros Allah ngomong ke Musa, ujinyo, “Kongkon dio wong supayo berenggot ke Laot Abang.”




{{https://api.unfoldingword.org/obs/jpg/1/en/360px/obs-en-12-06.jpg}}


Tros Allah mindake cagak awannyo, Tros tu ditarokkenyo di antaro wong Israel samo wong Mesir, supayo wong Mesir dak pacak nyingok wong Israel.




{{https://api.unfoldingword.org/obs/jpg/1/en/360px/obs-en-12-07.jpg}}


Allah ngongkon Musa ontok ngangkat tangannyo di pocok laot jugo misake banyu tu. Tros Allah ngebuat angin ontok ngedorong banyu ke kiri Tros ke kanan, supayo ngebentok jalor di laot.




{{https://api.unfoldingword.org/obs/jpg/1/en/360px/obs-en-12-08.jpg}}


Wong Israel ni bebares ngeliwati laot di tana yang kereng, di mano wong-wong tu dikepet ole banyu laot.




{{https://api.unfoldingword.org/obs/jpg/1/en/360px/obs-en-12-09.jpg}}


Abes tu cagak awan tu naek, Tros wong Mesir jingok wong Israel ngelarike diri. Laju wong Mesir motoske ngejer wong Israel.




{{https://api.unfoldingword.org/obs/jpg/1/en/360px/obs-en-12-10.jpg}}


Jadi dio wong meloki wong Israel ke jalor yang ngeliwati laot, tapi Allah beken wong Mesir bingsal, jadinyo kreto dio wong tejebak. Dio wong betriak, “Lari! Allah lagi betempor ontok wong Israel.”




{{https://api.unfoldingword.org/obs/jpg/1/en/360px/obs-en-12-11.jpg}}


Pas wong Israel la aman di sebrang laot, Allah ngongkon Musa ontok ngangkat tangannyo lagi. Pas dio noroti omongannyo Allah, banyu tu nimpo tentaro Mesir, abes tu balek lagi cak semulo. Seloro tentaro Mesir tu tenggelem.




{{https://api.unfoldingword.org/obs/jpg/1/en/360px/obs-en-12-12.jpg}}


Pas wong Israel nyingok amen wong Mesir ni la mati, dio wong pecayo samo Allah tros pecayo amen Musa ni iola nabi otosan Allah.




{{https://api.unfoldingword.org/obs/jpg/1/en/360px/obs-en-12-13.jpg}}


Wong Israel seneng soalnyo Allah la nylametke dio wong dari kematian samo pebudakan! Mak ini ari dio wong pacak bebas ontok ngelayani Allah. Wong Israel ni nyanyike lagu ontok ngerayoke kebebasan dio wong, Tros muji Allah soalnyo Allah la nylametke dio wong dari tentaro Mesir.




{{https://api.unfoldingword.org/obs/jpg/1/en/360px/obs-en-12-14.jpg}}


Allah mrentoke wong Israel ontok ngerayoke Paska tiap taonnyo, supayo ngingetke cak mano Allah ngalake wong Mesir, Tros ngebebaske dio wong dari pebudakan. Dio wong ngerayokenyo dengen caro nyembele anak domba yang sempurno Tros dimakan makek roti yang dak beragi, sambel nyritoke cak mano Allah la nyelametke dio wong dari Mesir.  



//Sikok crito Alkitab dari: Keluaran 12:33-15:21//


