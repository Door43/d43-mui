====== 19. Nabi-Nabi ======


{{https://api.unfoldingword.org/obs/jpg/1/en/360px/obs-en-19-01.jpg}}


Selamo sejaranyo Israel, Allah ngongkon nabi-nabi ke dio wong. Nabi-nabi tu denger pesen dari Allah abes tu disampeke pesen Allah tu ke rakyat.



{{https://api.unfoldingword.org/obs/jpg/1/en/360px/obs-en-19-02.jpg}}


Elia ni iola nabi pas Ahab jadi rajo Israel. Ahab ni wong jahat yang ngedorong wong-wong ontok nyemba dewa palsu yang benamo Baal. Uji Elia ke Ahab, “Dak bakal ado ujan apo embon di Israel sampe aku ngongkonnyo.” Pasal tu beken Ahab jadi mara.



{{https://api.unfoldingword.org/obs/jpg/1/en/360px/obs-en-19-03.jpg}}


Abes tu Allah ngongkon Elia pegi ke padang goron parak sungi ontok senggetan dari Ahab yang nak ngebununyo. Setiap pagi jugo setiap malem, borong-borong gawakke dio roti samo dageng. Ahab samo pasokannyo nyari Elia, tapi dio wong dak pacak nemukenyo. Kekerengan tu para nian sampe-sampe sungi jadi kereng.



{{https://api.unfoldingword.org/obs/jpg/1/en/360px/obs-en-19-04.jpg}}


Laju Elia pegi ke negaro tetanggo. Di situ ado sikok jando tros anaknyo ni amper bae keabesan makanan karno bncano tu. Tapi dio wong ngoros Elia, tros Allah beken guci tepong samo botol minyak dio wong dak perna kosong. Dio wong ngedapetke makanan tu selamo bncano kelaperan tu. Elia tinggal di sano lumayan lamo.



{{https://api.unfoldingword.org/obs/jpg/1/en/360px/obs-en-19-05.jpg}}


Pas la tigo taon setenga, Allah ngongkon Elia supayo balek lagi ke Israel tros ngomong ke Ahab amen Allah bakal noronke ujan lagi. Pas Ahab nyingok Elia, dio ngomong cak ini, “Na ini dio! Kau nila biang keroknyo!” Uji Elia, “Kaula biang keroknyo! Kau la ninggalke TUAN, Allah yang bener, jugo nyemba Baal. Gawakla galo wong Israel ke Gonong Karmel.”



{{https://api.unfoldingword.org/obs/jpg/1/en/360px/obs-en-19-06.jpg}}


Seloro wong Israel, temasok jugo 450 ikok nabi Baal dateng ke Gonong Karmel. Uji Elia ke wong-wong tu, “Berapo lamo kamu bakal tros beruba pekeran? Amen TUAN tu iola Allah, sembala Dio! Amen Baal tu Allah, sembala dio!”



{{https://api.unfoldingword.org/obs/jpg/1/en/360px/obs-en-19-07.jpg}}


Tros Elia ni ngomong ke nabi-nabinyo Baal, “Sembele la sikok sapi  lanang ontok korban, tapi dak usa ngedopke api. Aku bakal ngelakuke pasal yang samo. Allah yang ngejawab dengen api iola Allah yang sejati.” Laju imam-imam Baal nyiapke korban tapi dak ngedopke api.



{{https://api.unfoldingword.org/obs/jpg/1/en/360px/obs-en-19-08.jpg}}


Abes tu nabi-nabi Baal bedoa ke Baal, ujinyo “Dengerla kami, ya Baal!” La searian dio wong bedoa samo mekek sampe-sampe dio wong ngelukoi dirinyo makek ladeng, tapi Baal dak ngejawab.



{{https://api.unfoldingword.org/obs/jpg/1/en/360px/obs-en-19-09.jpg}}


Pas sorenyo, Elia nyiapke korban ontok Allah. Laju dio ngongkon wong Israel nuangke duo blas guci besak banyu di pocok korban tu sampe ke dageng, kayu, jugo tana di sekitar meja pesembahan tu basa nian.



{{https://api.unfoldingword.org/obs/jpg/1/en/360px/obs-en-19-10.jpg}}


Abes tu Elia bedoa, “Ya TUAN, Allah Abraham, Ishak, samo Yakob, tonjokkela ke kami ari ni amen Kaula Allah Israel jugo amen aku ni babu Kau. Jawabla aku supayo bangso ni tau, amen Kaula Allah yang bener.”



{{https://api.unfoldingword.org/obs/jpg/1/en/360px/obs-en-19-11.jpg}}


Tibo-tibo, api nyampak dari langet tros ngebakar dageng, kayu, batu, tana, jugo banyu yang ado di sekitar meja pesembahan. Pas wong-wong nyingok tu, dio wong nyampak ke tana tros ngomong cak ini, “TUAN iola Allah! TUAN iola Allah.”



{{https://api.unfoldingword.org/obs/jpg/1/en/360px/obs-en-19-12.jpg}}


Abes tu Elia ngomong cak ini, “Jangan biarke nabi-nabi Baal tu ngelarike diri!” Jadi wong-wong nangkep nabi-nabi Baal tu tros gawak dio wong pegi dari sano tros ngebunu dio wong.



{{https://api.unfoldingword.org/obs/jpg/1/en/360px/obs-en-19-13.jpg}}


Laju Elia ngomong ke Rajo Ahab, ujinyo, “Langsongla balek ke kota tu, soalnyo ujan bakal toron.” Dak lamo dari tu langet jadi gelep tros ujan besak toron. TUAN la nyelesaike kekerengan tros ngeboktike amen Diola Allah sikok-sikoknyo.



{{https://api.unfoldingword.org/obs/jpg/1/en/360px/obs-en-19-14.jpg}}


Abes masanyo nabi Elia, Allah mele Elisa jadi nabi-Nyo. Allah ngelakuke banyak keajaeban liwat Elisa. Sala sikok keajaeban ni tejadi ke Naaman, dio ni iola komandan tentaro musu. Dio tau amen dio ni saket kolet para. Dio ni la ngedenger pasal Elisa laju dio pegi tros mintak Elisa ontok nyembukenyo. Elisa ngongkon dio nyelemke dirinyo tojo kali di Sungi Yordan.



{{https://api.unfoldingword.org/obs/jpg/1/en/360px/obs-en-19-15.jpg}}


Awalnyo Naaman ni mara tros dak galak ngelakukenyo karno prento tu dak masok akal. Tapi akernyo dio beruba pekeran tros nyelemke dirinyo ke Sungi Yordan sebanyak tojo kali. Pas dio moncol dari dalem banyu ontok yang teaker kalinyo, koletnyo bener-bener sembu! Allah la nyembuke dio.



{{https://api.unfoldingword.org/obs/jpg/1/en/360px/obs-en-19-16.jpg}}


Allah ngongkon banyak nabi yang laen. Dio wong galo ngongkon wong-wong ontok brenti nyemba berhalo tros mulai nonjokke keadelan samo blas kasean. Nabi-nabi ngingetke wong-wong pasal dusonyo. Amen dio wong dak bebalek dari duso-dusonyo tros mulai noroti prento Allah, laju pengakeman Allah bakal dateng ontok ngokom dio wong.



{{https://api.unfoldingword.org/obs/jpg/1/en/360px/obs-en-19-17.jpg}}


Sereng nian, wong-wong idak norot samo Allah. Dio wong sereng nganiayo nabi-nabi jugo kadang-kadang ngebunu dio wong. Perna sekali, nabi Yeremia dimasokke ke jero somor kereng tros ditinggalke di sano supayo dio mati. Dio tenggelem ke jero lumpur yang ado di dasar somor, tapi rajo kasean samo dio tros ngongkon babu-babunyo ontok narek dio metu dari somor seblom dio mati.



{{https://api.unfoldingword.org/obs/jpg/1/en/360px/obs-en-19-18.jpg}}


Nabi-nabi tros ngomongi pasal Allah mugola banyak wong yang ngebencinyo. Dio wong ngingetke amen wong-wong tu dak betobat Allah bakal ngancori wong-wong tu. Tros dio wong jugo ngingetke ke wong-wong pasal janji Allah, amen Mesias bakal dateng.


//Sikok cerito Alkitab dari: 1 Rajo-rajo 16-18; 2 Rajo-rajo 5; Yeremia 38//


