====== 35. Crito Pasal Ubak yang Baek ======


{{https://api.unfoldingword.org/obs/jpg/1/en/360px/obs-en-35-01.jpg}}


Kapan ari, Yesus ngajar banyak tukang pajak samo banyak wong yang beduso yang lagi samo Dio.



{{https://api.unfoldingword.org/obs/jpg/1/en/360px/obs-en-35-02.jpg}}


Pemempen agama ni berotokan soalnyo Yesus ni ngebeken wong-wong tu mencak kawan dewek. Laju Yesus nyritoke crito ni.



{{https://api.unfoldingword.org/obs/jpg/1/en/360px/obs-en-35-03.jpg}}


“Ado sikok lanang yang punyo duo ikok anak lanang. Anak yang bungsu ni ngomong ke ubaknyo cak ini, ‘Bak, aku nak waresan aku sekarang!’ Jadi ubaknyo ni ngebageke hartonyo ke keduo anaknyo tu.



{{https://api.unfoldingword.org/obs/jpg/1/en/360px/obs-en-35-04.jpg}}


“Tros anaknyo yang bungsu ni ngompolke galo-galo yang dio punyo, tros pegi ke tempat yang jao sambel ngambor-amborke duetnyo dalem keedopannyo yang banyak duso.



{{https://api.unfoldingword.org/obs/jpg/1/en/360px/obs-en-35-05.jpg}}


“Laju tejadi musiba kelaperan yang besak di tempat tu, tros dio dak katek duet ontok beli makanan. Dio nrimo sikok-sikoknyo gawean yang dio temuke, gaweannyo tu ngenjok makan babi. Dio jadi sengsaro jugo laper sampe dio nak makan makanan babi tu.’”



{{https://api.unfoldingword.org/obs/jpg/1/en/360px/obs-en-35-06.jpg}}


“Akernyo anaknyo yang bungsu tu ngomong ke dirinyo dewek, ‘Apola yang lagi aku gaweke ni? Babu-babunyo ubak aku bae punyo makanan yang banyak, tapi aku di sini kelaperan. Aku nak balek ke ubak aku tros mintak supayo aku pacak jadi sala sikok babunyo.’”



{{https://api.unfoldingword.org/obs/jpg/1/en/360px/obs-en-35-07.jpg}}


“Sementaro anaknyo yang bungsu ni mase jao, ubaknyo ni la nyingok dio, tros ngeraso kasean samo dio. Jadi ubaknyo belari ke ara anaknyo tros dipeloknyo jugo diciumnyo.”



{{https://api.unfoldingword.org/obs/jpg/1/en/360px/obs-en-35-08.jpg}}


“Uji anaknyo yang bungsu ni,‘Bak, aku la beduso samo Allah jugo samo Ubak. Aku ni dak pantes lagi jadi anak Ubak. Biarla aku jadi babu Ubak bae.’”



{{https://api.unfoldingword.org/obs/jpg/1/en/360px/obs-en-35-09.jpg}}


“Tapi ubaknyo ngomong ke sala sikok babunyo, ‘Gancangla pegi! Gawakke baju yang bagus tros pakekke ke anak aku! Pasangkela cencen di jarinyo jugo pasangke selop di kakinyo. Abes tu sembelela anak sapi yang sempurno tros kito beken pesta, soalnyo anak aku yang la mati, sekarang dio edop! Dio ilang, tapi sekarang la ditemuke lagi!’”



{{https://api.unfoldingword.org/obs/jpg/1/en/360px/obs-en-35-10.jpg}}


“Laju dio wong ni beseneng-seneng. Dak lamo tu, anaknyo yang petamo ni balek dari kebon. Dio denger suaro musik tros jingok wong-wong lagi bejoget tros betanyo apo yang tejadi.”



{{https://api.unfoldingword.org/obs/jpg/1/en/360px/obs-en-35-11.jpg}}


“Pas dio tau amen ado pesta karno adeknyo la balek, dio jadi mara nian tros dak galak masok ke jero ruma. Jadi ubaknyo ni metu tros ngajak dio ontok melok bepesta, tapi dionyo ni tetep dak galak.”



{{https://api.unfoldingword.org/obs/jpg/1/en/360px/obs-en-35-12.jpg}}


“Ujinyo, ‘Selamo ni aku la stio begawe ontok Ubak, aku dak perna dak noroti Ubak, tapi sikok kambeng kecik bae Ubak dak perna enjokke ke aku supayo aku pacak bepesta samo kawan-kawan aku. Tapi pas anak Ubak yang sikok tu ngambor-ngambori duet Ubak ontok hal-hal yang beduso, Ubak nyembeleke anak sapi yang sempurno ontok dio!’”



{{https://api.unfoldingword.org/obs/jpg/1/en/360px/obs-en-35-13.jpg}}


“Jawab ubaknyo, ‘Anakku, kau tu ado samo aku tros, sloro yang aku punyo ni jugo punyo kau. Tapi kito pantes ngerayokenyo, soalnyo adek kau la mati, tapi sekarang edop lagi. Dio ilang, sekarang la ditemuke lagi!’”


//Sikok crito Alkitab dari: Lukas 15:11-32//


